---
title: आज कोई क्लास मत जाना...
date: 2019-09-22
categories:
  - blog
featuredImage: images/gt.jpg
---

बारिश के खेल निराले हैं बंधु! बारिश ने कितने ही काम सँवारे हैं और उतने ही काम बिगाड़े। ताज़ी-ताज़ी इसी मौसम की ही तो बात है एक। मियाँ मैनिट भोपाली को जरा अपनी बेगम जीटी साहिबा के संग सुकून के चार पल बिताने थे। बड़े दिनों से तड़प थे बेचारे मियाँ। तभी बीते हफ्ते झमाझम बारिश शुरू हो गयी। झमाझम बारिश के साथ मियाँ मैनिट भोपाली का दिल भी झूम उठा। उनको लगा अब तो इस बारिश का फायदा उठाकर मेरे वीर बहादुर युवक युवतियाँ जीटी का उद्घोष कर ही देंगे। मियाँ के दिल की धड़कने और भी तेज हो गयीं जब युवक युवतियों के वॉट्सएप ग्रुपों में भारी बारिश को बहाना बनाकर “जीटी लगाओ” के नारे लगने लगे। अब बारिश तो बारिश है। उसका कोई निजी स्वार्थ तो था नहीं। उसे किसी से बैर भी नहीं था। वो बरसती रही और इधर कक्षा प्रतिनिधि (CR) के सन्देश के साथ वॉट्सएप की घंटी बज उठी।

“ आज कोई क्लास मत जाना....... अपनी जीटी है ! ”

दुविधा यह है कि वर्तमान परिपेक्ष्य में किसी भी छात्र के लिए यह तय करना किसी जोखिम से कम नहीं है कि उपरोक्त जीटी के आवाहन का समर्थन किया जाए अथवा खंडन। खासकर की उस समय जब 75% उपस्तिथि की तलवार हमारे सिर पर लटकती ही रहती है। ऐसी स्तिथि में मियाँ मैनिट भोपाली का दिल टूटना लाजमी ही था। बड़ी निर्दयता से जीटी तोड़ दी गयी। मैनिट भोपाली के अरमानों पर भले ही पानी फिर गया हो, मगर यह वाकया वीर बहादुर युवक युवतियों को नवरस की अनुभूति करवा गया। कैसे? चलिए देखते हैं ........

१. श्रृंगार रस: दैनिक जीवन की नीरसता में घिरे छात्रों को जीटी के एक आवाहन मात्र से ही श्रृंगार रस की अनुभूति हो जाती है। मानो जीवन की सार्थकता सिद्ध हो गई हो। मानो उनकी दुआ कुबूल हो गई हो और उन्हें अपनी खोई मोहब्बत नसीब होने वाली हो। ऐसा प्रतीत होता है जैसे वे इसी दिन का इंतजार कर रहे थे। ये दिन भगवान ने ही उनके लिए भेजा है और तो और उनका सृजन यही दिन देखने के लिए हुआ है। जीटी शब्द में ही उन्हें मोती जड़े नज़र आते हैं। और इसके विचार मात्र से ही उनका ह्रदय प्रफुल्लित हो उठता है।

२. हास्य रस: जिन्हें पता है, उन्हें पता है। और शायद इसलिए उन्हें हास्य रस की इस अनुभूति का सौभाग्य प्राप्त होता है। इस रस की अनुभूति उन छात्रों को होती है जिन्हें यह शाश्वत सत्य की प्राप्ति हो चुकी है कि जी टी क्षणभंगुर होती है। जितनी ऊर्जा से इसका योग निर्धारित किया जाता है, ठीक उतनी ही ऊर्जा से इसका भंग होना शास्त्र समर्थित है। इस प्रकार की क्षणभंगुर जी टी को मुकम्मल करने की मूर्ख कोशिश की जा रही हो, तो इस रस का आनंद लिए बगैर कैसे रहा जा सकता है भला।

३. वीर रस: होस्टल के नर्म और गर्म बिस्तर को छोड़कर कॉलेज की ओर प्रस्थान करने का फैसला बेशक वीरता भरा हो सकता है। मगर कक्षा प्रतिनिधि के एक आवाहन पर कॉलेज ना जाने का फैसला करने के लिए परमवीरता की आवश्यकता होती है। वीर रस के पूर्ण भाव की अनुभूति तो उन मित्रों को ही हो सकती है, जो अपनी जान पर खेलकर ( डिटेन होने का रिस्क पढ़ा जाए) कक्षा प्रतिनिधि की बात का मान रखने का वीरता से सराबोर कदम उठाते हैं। जय जीटी जय एमएसीटी!

४. अद्भुत रस: भले ही किसी कक्षा में विभिन्न छात्रदल विभिन्न मत रखें, कक्षा प्रतिनिधि के लिए हमेशा ही सबके हृदय में एक ही भाव होता है - अर्थात विस्मय का भाव। जिसकी उत्पत्ति होती है अद्भुत रस से। केवल विरोधावास इस बात में है कि कोई इस अबोध जीव को चतुर कह देता है और जी टी के उसके आवाहन में उसका स्वार्थ समझता है। और कोई उसे सच्चा सेवक मान उसकी प्रसंशा करता है। मगर विस्मय दोनों ही मामलों में है।

५. करुण रस: प्रायः जीटी तोड़कर अपनी हाजरी लगवाने पहुंचे छात्रों को इस रस की अनुभूति होती है। जब तक प्रोफेसर महोदय द्वारा अपना नाम पुकारे जाने पर ये छात्र प्रेजेंट की ध्वनि निकाल कर कक्षा का सन्नाटा तोड़ते हैं, करुर रस का शोर अपनी चरम सीमा पर पहुंच चुका होता है। भले ही उपर से ये ऐसा जताने की कोशिश करें कि इन्हें कोई फर्क नहीं पड़ता कि कोई डिटेन हो जाये, इन्हें सिर्फ अपनी उपस्तिथि से मतलब है और ये तो हक से जीटी तोड़ेंगे। मगर हमें पता है कि ये भी मैनिटियन ही हैं और इनका दिल भी दूसरे मैनिटियंस के लिए दुखता है।

६. रोद्र रस: करुण रस युक्त प्रेजेंट की ध्वनि जब वीर रस के आवेश में होस्टल अथवा माता पर विराजमान छात्रों तक पहुंचती है, तो यह उनके रक्त में रौद्र रस का प्रवाह करवाती है। फिर तो उनके लिए मानों सारा जमाना एक तरफ और जीटी विभेदक एक तरफ। उनको यकीन ही नहीं होता कि हमारे अपनों ने हमारे साथ ऐसा किया। उनका रोम रोम प्रतिशोध की ज्वाला से भड़क उठता है।

७. भयानक रस: कदाचित रौद्र रूप धारित मैनिटियन्स के तांडव का आभास ही वह कारण है, जो किसी भी जीटी विभेदक को इस रस की अनुभूति करवा सकता है। फिर चाहे कोई कितने भी दावे कर ले की उसे तो भगवान से भी डर नहीं लगता, मगर समझने वाले इसे समझते ही होंगे। मैनिटियन्स के क्रोध से तो दुनिया काँपती है।

८. वीभत्स रस: जीटी विभेदन के दिन के बाद वाले कुछ दिन प्रायः कुछ यूं ही गुजरते हैं जिससे साफ कहा जा सकता है की किसी को चोट तो पहुंची है -गहरी चोट। फिर चोट पहुंचाने वाले के प्रति इस रस की अनुभूति होना तो लाजमी ही है। इस अनुभूति का प्रभाव इस कदर सिर चढ़कर बोलता है कि फिर कई-कई दिनों तक मैनिटियन्स जीटी तोड़ने वालों से सीधे मुँह बात तक नहीं करते।

९. शांत रस: नीम में कड़वाहट भले ही जीवनपर्यंत की हो, मगर मनिटियन्स में कड़वाहट? सवाल ही नहीं उठता। इसलिए यहां घाव कितने भी गहरे हों, भाई भाई संहिता हमेशा जीतती है। और अंत में हर छात्र को बिना किसी भेदभाव शांत रस की प्राप्ति होती है। और यही शंखनाद होता है छात्र प्रतिनिधि की अगली सूचना का – “आज कोई क्लास मत जाना । अपनी जीटी है।”

...........
