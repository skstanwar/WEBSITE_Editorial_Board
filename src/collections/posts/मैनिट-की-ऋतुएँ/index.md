---
title: मैनिट की ऋतुएँ
date: 2018-10-07
categories:
  - blog
featuredImage: images/manit-ki-rituen.jpg
---

ऋतुओं का मनुष्य जीवन पर गहरा प्रभाव पड़ता है | प्रत्येक ऋतु के अनुसार मनुष्य का जीवन के प्रति दृष्टिकोण व व्यव्हार परिवर्तित होने की अपार संभावनाएँ होती है | इसी प्रकार मैनिट का प्रत्येक उत्सव, प्रत्येक प्रथा यहाँ के विद्यार्थियों पर अपना एक अलग प्रभाव छोड़ते हैं | नित बदलते मैनिट के मौसम के मिज़ाज और विद्यार्थियों पर इसके प्रभाव को निम्न ऋतुओं के माध्यम से समझा जा सकता है |

# वर्षा ऋतु :

बारिश दो प्रकार की होती है, आफ़त की बारिश व राहत की बारिश | मैनिट की बारिश को आफ़त की बारिश कहा जा सकता है क्योंकि यहाँ के “वीर बहादुर लोंडे” गरजने के साथ बरसने की भी भरपूर क्षमता रखते हैं | सेशन के शुरुआत में वर्षा ऋतु का हम तहेदिल से स्वागत करते हैं और प्रथम वर्ष के आगमन से मैनिट एक निराली मस्ती में मदमस्त होता है | प्लेसमेंट खुशियों का कारण बनता है परन्तु कुछ क्षणों पश्चात् ही बिखरे मोतियों सी हँसी बरसती बूँदों में तब्दील हो जाती है क्योंकि उसके तुरंत बाद GPL नामक प्रथा के अनुसार बेल्टों की बारिश होती है और वर्षा ऋतु मैनिट में दस्तक देती है | फिर मुसलाधार पार्टियों की वर्षा में कोने-कोने से “बेगानी शादी में अब्दुल्ला दीवाना” की तर्ज पर प्राणी भींगने आते हैं | जो इस प्लेसमेंट रूपी वर्षा से वंचित रह जाते हैं, उनके अश्रुओं से मैनिट का जलस्तर अपने चरम पर होता है | प्रथम वर्ष के छात्रों पर हो रही चाटों की वर्षा कभी भी भीषण बाढ़ का रूप ले सकती है |

# शीत ऋतु :

ठण्ड का मौसम आते ही मैनिट में रक्त जमा देने वाली एंड-टर्म परीक्षा दस्तक देती है और कई छात्र इस रूह कंपा देने वाली परीक्षा की चपेट में आ जाते हैं | दिल्ली के कोहरे सा इस समय “टीवी-सिरीज़” का भूत सर पर छा जाता है और उस कोहरे को भेद कर किताबों तक देखना नामुमकिन हो जाता है | भयानक बैकलॉग के डर से कई छात्र अपने कमरों में किताबों के साथ अकड़े हुए नज़र आते हैं तो कई बरबस ही माता के चक्कर लगाते | नोट्स की फोटोकॉपी के अतिरिक्त माता की चाय और माता का आशीर्वाद छात्रों की इस कड़ाके की परीक्षाओं से रक्षा करने में मदद करता है | इस बीच टेक्नो जैसे उत्सव अंगीठी का काम करते हैं जो प्रथम व द्वितीय वर्ष हेतु (कन्याओं से मेल-जोल के कारण) प्रेम की चिंगारी देने के काम आती है और तृतीय व चतुर्थ वर्ष हेतु जेब गरम करने के |

# पतझड़ :

मैनिट में पतझड़ अर्थात् परीक्षा परिणाम की घोषणा व ब्रेक-अप जो किसी भी मौसम में हो, पतझड़ ही माना जाता है | और जब कोई पूछता है- “भाई पॉइंटर क्या रहा” तो जैसे दिल में टीस सी उठती है और टॉपर के प्रति घृणा और बढ़ने लगती है | “वैलेंटाइन वीक” में कभी आशिक़ कैच आउट होते हैं या “फ्रेंड-ज़ोन्ड” जो बिना गलती के “रन-आउट” सा प्रतीत होता है | फलस्वरूप कई सुकुमार और सुकुमारियों की प्लेलिस्ट में दर्द भरे नगमें व कविताप्रेमी लोगों की बदौलत दर्द भरी शायरियाँ आपके कानों में पड़ जाएँ तो हैरानी की कोई बात नहीं है |

# ग्रीष्म ऋतु :

मैफिक के कारण मैनिट का तापमान उत्थान पर रहता है | यहाँ की होली यानि “मस्तानों की टोली”, “भांग की गोली” और “H-7 के समक्ष DJ पर ठरकी गीतों की बोली” जो राहत का सबब बनती है क्योंकि “इंटर्नशिप”, “मिड-टर्म व एंड-टर्म” के कारण अच्छे अच्छों के पसीने छूटने लगते हैं | फिर ग्रीष्मकालीन अवकाशों का वक़्त आता है और मैनिट भी छात्रों की आवाज़ और हंगामे को तरस जाता है | इस तरह हमारा हमेशा महकने चहकने वाला मैनिट खामोशियों की चादर तले सो जाता है मगर जिस प्रकार पहली फुहार की आशा होती है उसी प्रकार हमें भी फिर सेशन शुरू होने का बेसब्री से इंतज़ार रहता है |

इस प्रकार हर साल मैनिट के मौसम का पूर्वानुमान इन पंक्तियों से लगाया जा सकता है: कभी पतझड़ (ब्रेक-अप), कभी बहार है, या किसी बेहतरीन GPL (प्लेसमेंट) का इंतज़ार है | चाहे GATE, CAT का वायु पर अत्यधिक दाब हो या कंपा देने वाली परीक्षा का प्रकोप, आफत और राहत के बीच मैनिट का मौसम हमेशा सदाबहार है |
