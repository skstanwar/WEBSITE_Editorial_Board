---
title: मैं मैनिट हूं!
date: 2019-08-11
categories:
  - blog
featuredImage: images/mai-manit-hu.jpg
---

हालो फरांडस! पहचानते हो ना मुझे? अरे बूढ़ा ज़रूर हो गया हूं लेकिन शरीर में अभी भी उतनी ही जान है। अरे मैं मैनिट हूं!  अब मै वो प्रसिद्ध 'मैं समय हूं वाली इंट्री तो नहीं मारने वाला, ज़माना बदल गया है भाई! लेकिन बदलते जमाने। के साथ कुछ चीज़े हैं  वैसी ही हैं और अगर आप भी मेरे बारे  सिर्फ इतना ही जानते है कि मैं  एक राष्ट्रीय प्रौद्योगिकी संस्थान हूं तो यकीन मानिए आप मेरे बारे में कुछ नहीं जानते हैं। मैं बताता हूं वो सात बातें जिन्हें जाने बग़ैर मेरे बारे में जानकारी रखने का दावा  करना इज़ लाइक dance don't know tilted courtyard. हिन्दी में कहूं तो नाच ना जाने आंगन टेढ़ा!

वेंटिलेटर पर पड़ा हॉस्टल - हाय! मेरा ऐसा अंग जिसका नाम सुनकर ही मेरे नेत्र अश्रुपूरित हो जाते हैं। मेरे अपने बच्चे, मेरे हॉस्टल! बड़े नाज़ों से बनाया था इन्हें कभी  मगर अब इनमें एक गैप आ गया है वो ' जेनरेशन गैप'! ये भी अब  नए हॉस्टल्स की विचारधाराओं से मेल नहीं खाते। किसी भी वक्त धराशई होने  को आतुर ये इमारतें मुझे अपने उम्रदराज होने की याद दिलाती है। अगर आपको भी ये लगता है कि मैनिट में आकर आपको स्वर्ग से सुंदर हॉस्टल मिलेंगे तो... " शायद आप गलत हैं "।

हां हां मैं भी फ़ेसबुक चलाने लगा भाई।

बोलो G T मईया की जय – पूर्ण शोक एवम् अश्रुपूरित नेत्रों से आपको सूचित करना चाहूंगा कि GT   हमारे बीच नहीं रही। एक दौर था जब इनका हर कोई लोहा मानता था,जब इनके नाम से बड़े बड़ों के पसीने छूट जाते थे,इनका नाम जिस सभा में ले लिया जाता था मजाल है किसी माई के लाल की जो कुछ और कहे ! मगर!! अब ये सिर्फ़ इतिहास बनकर रह गई हैं। वो कहते हैं ना वक़्त  सबका बदलता है और वक़्त और ज्वार भाटा नन के लिए रुकते हैं। नहीं समझे ? टाइम एंड टाईड वेट फॉर नन । अभी भी वक़्त है अंग्रेज़ी सीख लीजिए।

बंद करो ये अत्याचार: एक भावना – भाईलोग ये सुनकर अपुन थोड़ा टपोरी इस्टाइल में आ जाता है क्या! क्यूंकि अपनुके यहां पढ़ रहे छोटे-छोटे छोकरों अरे नहीं नहीं बड़े बड़े वीर बहादुरों का ये इज़्ज धरम है कि वो हर शुभ काम में घुसके सब नीले रंग के कपड़े पहन हुई छोकरी लोग को बोले तो भाभी बना डालें और साथिज्ज में सारा चल रिया अत्याचार बंद करवा डालें बोले तो इन्वेंशन की कमी इज्ज नहीं अपुंके यहां । ब्रो कोड क्या!!

पिया मिलन चौराहा – ओयी होयी! इस सुहानी जगह का नाम सुनते ही मुझे अपने जवानी के दिन याद आ जाते हैं । और याद आती है तुम सब की नर्कवासी दादी टंकी की जिनकी स्मृति में आज वह बड़ी सी टंकी बनी हुई है जिसपर ये जोड़े अपनी प्रेम कहानी लिख आते हैं। नाम भले ही चौराहा है मगर सारी राहें एक ही ओर ले जाती हैं - प्रेम के मार्ग की ओर। ये मेरा वही हिस्सा है जहां दिन के चौबीस घंटों में से छब्बिस घंटे प्रेमोत्सव मनाया जाता है (जब तक कि प्यार के दुश्मन समय देवता 10 ना बजा दें)।हालांकि बेशक समय बिताने के लिए आप बाहर जा सकते हैं, मगर यहां प्रेम बरसाने का आनंद ही कुछ और है।

लाग - लपट का सजावट कैसे हो पाएगा? अरे नसमझों आइ मीन पब्लिक डिस्पिले आफ अफेकसन!

अमूल एवम् सुसंगत –  भांजे! इनका नाम सुनकर मेरे अधरों पर शकुनि मामा सी मुस्कान फैल जाती है क्यूंकि ये दोनों ही अपने नाम के विपरीत हैं। अमूल पर अगर आप ये सोचकर तशरीफ ले जा रहे हैं कि आपको वहां कोई अमूल की आइसक्रीम मिलेगी तो निश्चित ही आप ....मू....र्ख.... हैं मेरे भांजे। उसी तरह सुसंगत पर भजन कीर्तन और सु - संगत (छोड़कर सब) होता है मेरे बच्चे! अगर यू ' वॉट आई मीन ' को जानता है। ये भी समझाऊं? मेरा मतलब था इफ यू नो वॉट आई मीन !

जब तक सूरज चांद रहेगा, बरगद हमारी शान रहेगा –अहम! अहम!  यहां आकर मैं ज़रा तमीज़ और तहजीब से बात करता हूं। इनका नाम ऐसे लेता हूं जैसे किसी बहुत ही ज्ञानी बुज़ुर्ग का। और महाभारत की बात हो ही गई है तो मैं कहूंगा ये हमारे भीष्म पितामह हैं। जी हां पितामह ही तो।जैसे महाभारत में पितामह का काम भारत के राष्ट्रपति की तरह सिर्फ़ फ़ीता काटने का था, चाहे ग़लत हो, चाहे सही पितामह ने तो सदैव कुरूवंश की रक्षा करने की अर्थात मौन धारण करके चुपचाप सब देखने की शपथ ली थी उसी प्रकार बरगद जी ने भी अपनी छत्रछाया में अनेकानेक इवेंट देखे हैं फिर चाहे वह फंडों का जश्न हो या फ़िर दो पक्षों के बीच महा...भारत!  ये वह हैं जिन्होंने मुझे बदलते देखा है, सुख – दुख में साथ दिया है। इनकी हर शाखा मानो मेरे साथ हुई किसी महत्वपूर्ण घटना को इंगित करती है

प्रथम वर्ष संकट – आप लोगों की भाषा में कहूं तो 'फर्स्ट ईयर क्राइसिस'। आजकल मैं भी हिंग्लिश बोलने लगा हूं, समय  के साथ बदलना कोई बुरी बात तो नहीं । अरे कहां था मैं? हां! तो अगर आप प्रथम वर्ष में हैं तो आपका दायरा है सिर्फ़ कक्षा से रहवास और हॉस्टल से कक्षा । यह लक्ष्मणरेखा वर्दीधारी लक्षमनों के द्वारा बनती है जिनकी सुरक्षा में आप ठिकाने तक पहुंचेंगे! और अगर गलती से भी जूनियर रूपी सीता इसे पार करती है तो सीनियर रूपी रावण बाहर ही खड़े होते हैं उन्हें अपनी लंका में ले जाने हेतु । अब ये मत कहिएगा पुष्पक विमान कहां है, अरे इनकी गाड़ियां क्या कम हवा से बातें करती हैं।

.......
