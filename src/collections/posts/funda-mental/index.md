---
title: "फंडा - मेंटल"
date: 2020-09-09
categories:
  - "blog"
featuredImage: "images/funda-mental.jpg"
---

मीमिनिकरण! नाम तो सुना ही नहीं होगा। आज मीम्स ने हमारी ठग लाइफ़ को चहुं ओर से घेर रखा है। सामाजिक मीडिया पर हर ऐप की जान है मीम। तो मैनिट मीडिया पर इनकी प्रसिद्धि क्यों ना हो! वैसे तो मैनिट मीडिया पर कई ऐप्स उपलब्ध हैं जैसे ट्रीट लुटोग्राम, सोसाईटर आदि मगर इन सबका राजा ऐप है ' फंडा - मेंटल ' जहां मेनिट की परंपरा, प्रतिष्ठान और अनुशासन यानी की फंडे की पूर्णतया जानकारी उपलब्ध है। फंडा - मेंटल एप के जनक रहे हैं नरकीय श्रीमान वीर बहादुर जी। यह एक ऐसा ऐप है जहां हर मैनिटियन को चाहे न चाहे आईडी बनानी ही पड़ती है, जिसका यूज़रनेम होता है आपका वर्ष एवम् पासवर्ड …… जनाब अब ये थोड़ी रिवील करेंगे। आईडी बनाने की प्रथा सम्पूर्ण करते ही आपके समक्ष खुल जाता है टाइमलाइन जिसपर सबसे पहला मीम आपको परिचित कराता है जूनियर की परिभाषा से जो कुछ इस प्रकार है -

जो मैनिट मीडिया में नया कदम रखे, वो जूनियर  
जो हर बात पर यस सर बोले, वो जूनियर  
और जो जानते हुए भी की यह खतरों से खेलना है फंडा - मेंटल एप पर आईडी बनाए, वो…. जूनियर

तुरंत बाद आपको मिलते हैं मैनिट मीडिया के कुछ वायरल विडियोज़ जो क्रमानुसार इस प्रकार हैं-

1. " हालो फरांड्स , फंडे दे दो"
2. " फंडे मैंने ले लिए आज,  
   हाथ में मेरे रहता माल,  
   चट - पट बजाऊं ऑन द गाल,  
   फंडे मैंने ले लिए आज । "
3. "ये सीनियर था  
   लड़कियों को क्लास से निकाल दिया  
   और थर्ड बटन दिखाकर गाल पर बजा दिया  
   बजा दिया! (चंचल संगीत)"

उपयुक्त तीनों ही विडियोज़ में आपको वीर बहादुर के पूर्वज युवा पीढ़ी को फंडा प्रथा से परिचित कराते एवम् प्रथा संपन्न करते दिखाई देंगे। इसके तुरंत बाद आपके सामने खुलता है मीम के भीष्म पितामह जो कहते हैं  
" जब फर्स्ट ईयर कॉलेज में आता है…. "  
" शिवगामी -" जूनियरेंद्र बकराबली"  
थोड़ा स्क्रॉल करते ही आपके सामने प्रस्तुत हो जाएंगे इस ऐप का सार यानी की हमारे मीम्स । जिन्हें हम मैनिट मीडिया पर फंडा मीम्स कहते हैं, जो कि कुछ इस प्रकार है-

**फंडा मीम 1: रिश्ते में तो हम तुम्हारे सीनियर लगते हैं, नाम है… टेक बाप । हांय !**  
यह मीम हमे रिश्ते निभाना सिखाता है। जी हाँ ! यहां सीनियर सीनियर ना होकर बाप होता है। जहाँ एक ओर घर से आए नन्हे मुन्ने अपनी होमेसिकनेस में रहते हैं, वहीं दूसरी ओर ये बिन ब्याहे नारियल की तरह नर्म बाप उनका हाथ थामने को तेयार रहते हैं।

**फंडा मीम 2: ही इज मिस्टर फर्स्ट ईयर**  
फर्स्ट ईयर डस नॉट वियर बेल्ट  
फर्स्ट ईयर गोस टू क्लास इन फॉर्मल्स  
बी लाईक मिस्टर फर्स्ट ईयर।  
बड़ा ही सरल सा फंडा है जो सिखाता है कि एक आदर्श फर्स्ट ईयर को कैसे रहना चाहिए । लो जी! अब बाप हैं तो अपने बच्चों को आदर्श जीवन भी ना सिखाएं? सारे नए नए द्वितीय वर्षीय पिता अपने बच्चों को ये आदर्श जीवन की सीख सिखाते हुए नजर आते हैं। बात अलग है कि पिता तो दुनियादारी देख चुके हैं तो वे फैंसी गणवेश पहनकर अपने मोह माया से रहित होने का परिचय देते हैं ।

**फंडा मीम 3: नीचे देखो, नीचे तो देखो।**  
"मात - पिता के चरणों में स्वर्ग है " सुना था यहां आकर देख भी लिया। जीवन धन्य । जी हाँ यह मीम कहता है कि  
जूनियरेंद्र बकराबली अपने सीनियरेंद्र कसाईबली के समक्ष अपना तुच्छ सिर नीचे ही रखेगा । और जो गलती से सिर ऊपर हुआ फिर तो….मेरी तरफ़ मत देखिए, मैं आपकी कोई मदद नहीं कर पाऊंगा। मैं तो सिर्फ एक मीम बनाऊंगा जो कहेगा -" ये धोएंगा ये तो मालूम था, मगर इतनी जल्दी धोएंगा ये नहीं मालूम था"!

**फंडा मीम 4: "ओह जूनियर जी ! मैं तेरा भाई नहीं है। "**  
"भारत हमारा देश है। हम सब भारतवासी भाई - बहन हैं"  
यह प्रतिज्ञा स्कूल में प्रार्थना करते वक़्त सबने ली तो ज़रूर थी भले ही कुछ लोग अंत में कहते थे "एक को छोड़कर " मगर पाश्चात्य संस्कृति की गिरफ़्त से कौन बच पाया है, फिर यह तो मैनिट मीडिया है। यहां तो भैया कोई किसी का भाई नहीं। हर किशोरी अपने सीनियर को सर ही कहेगी। भैया शब्द से तो सावधान! सावधानी हटी दुर्घटना घटी।

**फंडा मीम 5: हमारे फर्स्ट ईयर, फोर्थ ईयर से कम हैं कै?**  
वाह! वाह! कैसा अद्भुत फंडा है जिसमें फर्स्ट ईयर की तुलना स्वयं राजाधिराज फोर्थ ईयर्स से कर दी गई है । अब वो कैसे? ये दृष्टांत समझिए। फोर्थ ईयर्स अर्थात काम की गति उत्तम मल्टीटास्किंग और फर्स्ट ईयर्स अर्थात बच्चे अब बच्चों की उपमा कामकाजी इंसान से की गई है । तो इस फंडे के अन्तर्गत बच्चों को दिए जाते हैं पिता के काम जिसे यहां assignment के नाम से जाना जाता है क्योंकि बच्चे तो स्वयं भगवान का रूप हैं । वाह अतुल्यनीय है यह दृश्य जब पुत्र अपने साथ अपने पिता का काम भी संभालते नज़र आता है । फ़िर भी ना जाने क्यूं ये फोन पर कहते नजर आते हैं - " मां, मेरी शक्तियों का ग़लत इस्तेमाल हुआ है मां "

**फंडा मीम 6: अवर treat इज़ अवर treat नन ऑफ़ युवर treat**  
अब जब इतना काम किया है, तो इनाम तो बनता है जैसा की कहा गया नारियल से सख्त पिता ऊपर से सख़्त मगर अंदर से एक दम नर्म!

**फंडा मीम 7: "स्कोर से डर नहीं लगता साहब, नो से लगता है "**  
सीनियर को कभी ना नहीं कहते भक्त । यह अजब निराला फंडा है । ना मत कहना फिर चाहे वह प्रोजेक्ट का काम हो अथवा अमूल के पैसे भरना। बस जूनियर्स इस बात का ध्यान रखें कि सीनियर्स हेट नो रे ! और अगर आपने गलती से नो कह भी दिया तो स्वयं दयालुता की मूर्ति सीनियर्स अपने खुद के हॉस्टल का न्योता देकर ऐसी कृपा बरसाते हैं कि सबके पास घर जाकर अपने मां से मार खाए छोटे भाई के ऊपर बनाने को एक मीम हो जाता है कि "जो तेरा टॉर्चर है ना वो मेरा वार्मअप है। "

ये तो मुख्य मीम्स ही थे मगर कुछ लोग आज भी ऐसे हैं जो इन फंडा - मीम्स से परिचित नहीं सूत्रों के अनुसार इन्हें हॉस्टल नंबर 7 में रहने वाला बताया जाता है एवम् ये लोग ' फंडा - मेटली बैकवर्ड ' कहलाते हैं। ख़ैर किस्मत है अपनी अपनी।

एक मीम जो इन दिनों मैनिट मीडिया पर नया छाया हुआ है वो है  
"अपना टाइम आयेगा" - इसके अन्तर्गत अभी प्रथम वर्षीय विद्यार्थी ये कल्पना करते हैं कि कभी उनके भी दिन आयेंगे फंडे जैसे अमूल्य रत्न को ग्रहण के मगर कौन समझाए कि आने वाले मैनिट में ये भी विलुप्त होते जा रहे हैं इनकी हालत पर तो बस एक मीम बन सकता है " आपके साथ एक प्रेंक हुआ है, कृपया कैमरा में देखकर हाथ हिलाइए "

ये कुछ खास फंडा -मीम्स हैं जो आपको फंडा - मेंटल एप पर मिल जाएंगे बाकी मीम के बारे में जानना है तो ख़ुद डाउनलोड कीजिए क्योंकि इतना पैसा में इतना इंज मिलेगा।
