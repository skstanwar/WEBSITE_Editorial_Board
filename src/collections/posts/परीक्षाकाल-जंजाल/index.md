---
title: परीक्षाकाल जंजाल
date: 2019-11-17
categories:
  - blog
featuredImage: images/parikshakaal.jpg
---

**\--------------------------------------------------------------**

मैनिट में सभी कालों का अपना महत्व है। लेकिन इसमें परीक्षाकाल का अलग ही स्थान है । परीक्षा के समय मैनिटवासियों में आमूल-चूल परिवर्तन देखने को मिलते हैं ।

परीक्षा के भयावह दिनों में लोग भिन्न-भिन्न कार्य करते हुए पाए जाते हैं । कुछ लोग मस्तिष्क को थोड़ी देर राहत के लिए 10 मिनट के लिए संगीत सुनना भी पसंद करते हैं , कभी-कभी वह 10 मिनट पूरी playlist की समाप्ति के बाद ही पूरे हो पाते हैं । कुछ भोले प्राणियों को उनके 'अतिहितैषी'  मित्र Game of Thrones , Naruto या F.R.I.E.N.D.S के एपिसोड्स दिखा देते हैं , जिसका चस्का सारे seasons को अंत करके ही मिटता है । Night cateens में पढ़ाकू लोगो और मग्गुओं की आने जाने की प्रवृत्ति भी बढ़ जाती है । आपका Syllabus आप से अधिक माता पर स्थित फोटोकॉपी वाले को पता होता है । कुछ लोग एक से दूसरे के रूम में भटकते हुए भी पाए जाते हैं , जो Syllabus, Notes आदि  पूछने के बहाने से आते हैं और आपकी परीक्षा की तैयारी का गुप्त निरीक्षण करके रफूचक्कर हो जाते हैं ।  कुछ छात्र छात्राएँ तो इसी बहाने से प्रोफेसर को भी अपनी 'शक्ल' दिखा आते हैं । कुछ लोग परीक्षा शुरू होने के कुछ घंटों पूर्व अफवाह फैला देते हैं कि कोई 'नया टॉपिक' भी आ रहा है वह पढ़ा कि नहीं?!

इन दिनों में कुछ नए-नए परिवर्तन भी दृष्टिगोचर होते हैं । फेसबुक पर समय व्यतीत करने में नाटकीय परिवर्तन आता है । Mind Fresh करने के बहाने से कुछ-कुछ समयांतर काल में फेसबुक देखने लगते हैं ।  परीक्षा हॉल में नजदीकी बैंच वालों से नजदीकियाँ  बढ़ने लगती है और प्राय: मैस में खाते वक्त, पढ़ते समय , परीक्षा के स्थान तक आते-जाते इत्यादि समय के साथ-साथ दिख ही जाते हैं । आलसी जनता द्वारा सुबह जल्दी उठने , नाश्ता करने , देर तक पढ़ने , जैसे अतिपरिश्रमी कार्य करते देख कलेजा पसीज उठता है ।

परीक्षा देते समय हॉल में आपको अपनी घड़ी टेबल पर इस कोण में रखनी पड़ती है कि आपके पीछे बैठे तीन दोस्त भी समय देख सके | कैलकुलेटर और फर्रों का रिश्ता वही होता है जो लिफाफे और पत्र का । तो कभी Eraser ही आपका टेलीग्राम बन जाता है । फर्रों में किए गए कागज के कोने-कोने का सही इस्तेमाल देखकर गांधीजी भी शर्मा जाएँ । परीक्षा हॉल में बैठे नजदीकी मित्रों से धोखा खाए हुए मैनिट के घायल शेर टेबल को ही अंतिम मार्ग के रूप में चुनते हैं और टेबल पर अपनी कलाकारी उकेरते हैं । दरअसल मैनिट में परीक्षा तो बस इस बात की होती है कि एक रात में पढ़कर आप कितना याद रख सकते हैं । अंत में यही कहना चाहूँगा कि आदमी से उसके वेतन के बारे में , औरत से उसकी उम्र के बारे में और विद्यार्थी से उसके परीक्षा परिणाम के बारे में कभी नही पूछना चाहिए ।

**\--------------------------------------------------------------**
