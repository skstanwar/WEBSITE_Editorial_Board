---
title: "मैनिट की कैमिस्ट्री"
date: 2020-11-04
categories:
  - "blog"
featuredImage: "images/manit-ki-chemistry.jpeg"
---

कैमिस्ट्री यानि रसायन विज्ञान; संभवतया पढ़ाई के दौरान अथवा परीक्षाओं के समय यह विषय अरुचिकर प्रतीत हो लेकिन यदि इस विषय की विषयवस्तु ‘मैनिट’ कर दी जाये तो निश्चित ही इसके पाठन व प्रायोगिक अनुभव अधिक रुचिकर लगते हैं। विषय के आसानी से समझ आ जाने वाले सिद्धान्त इस रोचकता को और बढ़ाते हैं, वहीं अथाह मेहनत के उपरान्त भी समझ ना आने वाली संकल्पनाएँ रोचकता को अगले उच्च स्तर तक ले जाती हैं। मैनिट की कैमिस्ट्री को विभिन्न इकाइयों में बांटा गया है जैसे कि अध्यापक-छात्र कैमिस्ट्री, सीनियर-जूनियर कैमिस्ट्री, फ्रैंडशिप कैमिस्ट्री, चुनाव कैमिस्ट्री, जुगाड़ कैमिस्ट्री आदि।

मैनिट की कैमिस्ट्री को समझने से पूर्व इसकी मूल अवधारणाओं को समझना आवश्यक होता है। आदर्श जूनियर समीकरण को समाहित करती हुई ‘सीनियर-जूनियर कैमिस्ट्री’ आदर्श जूनियर बनने के नियम बताती है। वरिष्ठों द्वारा दिया जाने वाला यह प्राथमिक ज्ञान विद्यार्थी के धैर्य की परीक्षा लेता हुआ उनके गालों पर आशीर्वाद की छाप तो छोड़ता ही है, इसके साथ ही यह बलगतिकी उनकी प्रारम्भिक अवस्था को अधिक प्रतिरोधक व कठोर ठोस अवस्था में परिवर्तित करती है। लेकिन यह ठोस अवस्था तब तक ही रहती है जब तक कि ‘प्रेम अभिक्रिया’ नहीं पढ़ाई जाती। अभिक्रिया उपयुक्त अभिकारक मिलने के बाद अन्तर्मन स्वतः ही अभिक्रिया प्रारम्भ करने के लिए आवश्यक ऊष्मा से अधिक ऊष्मा उत्पन्न करने लगता है, जिससे कि ठोस पिघलता हुआ उस अवस्था को प्राप्त करता है जो कि अभिक्रिया सम्पन्न कराने के लिए अनुकूल हो।

कई विद्यार्थी इस अभिक्रिया का प्रायोगिक इसलिए नही करते क्योंकि वे अपनी मानसिक साम्यावस्था को असंतुलित नही करना चाहते। हालांकि मैनिट की कैमिस्ट्री में साम्यावस्था शब्द एक अतिश्योक्ति ही लगता है किन्तु ‘प्रशासनिक’ इकाई की प्रत्येक संकल्पना में इसका प्रयोग अत्यावश्यक हो जाता है। इस इकाई के साथ-साथ ऐसी कई इकाई हैं जिन्हें समझने एवं उत्तीर्ण करने हेतु कड़ी मेहनत की आवश्यकता होती है। परंतु एक इकाई ऐसी है जिसकी सहायता से ये कठिन इकाई बड़ी सहजता एवं आनंद के साथ उत्तीर्ण कर ली जाती हैं; वह इकाई है ‘फ्रैंडशिप कैमिस्ट्री’। भविष्य में कोई इकाई याद रहे या ना रहे लेकिन इस इकाई के असामान्य तत्व, काँड़ीय अभिक्रियाएं व इन अभिक्रियाओं के निष्कर्ष स्वरूप प्राप्त जीवन के अतिमहत्वपूर्ण सिद्धान्त इस कदर सदा के लिए अविस्मरणीय व प्रमुख बन जाते हैं कि भविष्य में बाकी सम्पूर्ण विषय ही गौण लगने लगता है। कई बार इन असामान्य तत्वों को मिलाने में सहायक सिद्ध होती है;’सोसायटी कैमिस्ट्री’। जिसमें विभिन्न प्रक्रमों से प्रयोजन उपयुक्त तत्वों का निष्कर्षण किया जाता है। ये निष्कर्षित तत्व कार्यक्षेत्र की तपन से निरंतर परिष्कृत होते जाते हैं।

’सोसायटी कैमिस्ट्री’ ही नहीं ‘एग्जाम कैमिस्ट्री’ में भी निष्कर्षण एवं परिष्करण का ज्ञान सीमित समय में अवधारणाओं व प्रश्नों के चयन हेतु अनिवार्य हो जाता है। यह चुनाव परीक्षा से एक रात्रि पहले निर्मित उपसहसंयोजक दल के द्वारा किया जाता है। यह दल ‘स्टडी निगेटिव’ तत्वों के ‘स्टडी पॉज़िटिव’ तत्वों से उपसहसंयोजक बंध बनाकर तैयार किया जाता है जो कि गतवर्षों के प्रश्न पत्रों में प्रश्नों के रेजोनेन्स, सबंधित कार्यक्षेत्र में भावी प्रयोगिक महत्वता एवं अध्यापक द्वारा किसी अवधारणा विशेष के कक्षा में स्पष्टीकरण के दौरान लिए गए समय के अनुसार प्रश्नों का निष्कर्षण करता है।

एग्जाम कैमिस्ट्री व असाइनमेंट कैमिस्ट्री जैसी इकाइयों में अध्यापक से प्रबल ‘हाइड्रोजन बॉन्ड’ के कारण इन दलों के ‘स्टडी पॉज़िटिव’ तत्वों की सहजता, आत्मविश्वास एवं महत्वता सहसा बढ़ जाती है। जिसका प्रभाव ‘रिजल्ट कैमिस्ट्री’ इकाई में स्पष्टतया दिखाई देता है। यह स्वाभाविक है कि ‘एग्जाम कैमिस्ट्री’ पढ़ने के बाद ‘रिजल्ट कैमिस्ट्री’ की अवधारणाएँ स्वतः स्पष्ट हो जानी चाहिए परंतु इसके विपरीत मैनिट की कैमिस्ट्री में यह इकाई इतनी रहस्यमयी है कि इसे आज तक पूर्णतः समझा नहीं जा सका है एवं इसके परिणामों को बिना प्रश्न किये सहर्ष स्वीकार करने में ही छात्र की भलाई बताई जाती रही है।

इस प्रकार ‘मैनिट की कैमिस्ट्री’ एक वृहद विषय है जिसमें अध्यापक-छात्र कैमिस्ट्री, सीनियर-जूनियर कैमिस्ट्री, चुनाव कैमिस्ट्री व जुगाड़ कैमिस्ट्री जैसी अन्य कई कैमिस्ट्री अंतर्निहित हैं। जिनके अनुभवों की भौतिकता, जैविकता एवं अजैविकता का पृथक-पृथक अध्ययन संभव नहीं है। ढ़ेर सारे अपवादों व असंतुलित अभिक्रियाओं के बावजूद भी विद्यार्थियों से भावनात्मक जुड़ाव इसे नीरस नहीं होने देता एवं एक आनंद व रोमांच भरी यात्रा के साथ-साथ, अनायास ही वे बाहरी चुनौतियों का सामना करने के लिए स्वयं को तैयार हो पाते हैं।
